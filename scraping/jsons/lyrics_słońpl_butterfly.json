{"songs": [{"title": "Butterfly", "album": "Mutylator", "year": "2018-09-13", "lyrics": "Kobiet\u0119 zobaczy\u0142 jad\u0105cy do szko\u0142y m\u0142ody ch\u0142opak\nZ bezpiecznej odleg\u0142o\u015bci kilka razy j\u0105 zawo\u0142a\u0142\nBy\u0142 p\u00f3\u017any listopad, 6 rano, \u015brodek pola\nA ona po prostu stoi tam ca\u0142kowicie go\u0142a\nWioska przy granicy, gdzie\u015b za Zielon\u0105 G\u00f3r\u0105\nGdzie by\u015b nie by\u0142 o tej porze roku, wsz\u0119dzie jest ponuro\nM\u0142odziak nie my\u015bl\u0105c d\u0142ugo zadzwoni\u0142 pod 112\nM\u00f3wi\u0105c, \u017ce staruszka w polu wygl\u0105da strasznie\nZebrali si\u0119 gapie, kiedy podjecha\u0142 patrol\nTakie cuda w okolicy raczej zdarzaj\u0105 si\u0119 rzadko\n\"Jest wariatk\u0105!\" rzuci\u0142 szczyl z pryszczat\u0105 g\u0119b\u0105\n\"Ciotka ma Alzheimera, robi takie rzeczy cz\u0119sto\"\nM\u0142odszy policjant prze\u0142kn\u0105\u0142 \u015blin\u0119, czu\u0142 niepok\u00f3j\nMimo zimy, po plecach sp\u0142yn\u0119\u0142a mu kropla potu\n\"Co tu robi Pani w polu?\" zapyta\u0142 starszy rang\u0105\nPr\u00f3buj\u0105c ukry\u0107 fakt, \u017ce te\u017c przelecia\u0142 strach go\nSta\u0142a po prostu patrz\u0105c, oczy pokryte bielmem\nWyraz twarzy jakby nie wiem ile musia\u0142a przecierpie\u0107\nChuda niczym wi\u0119zie\u0144 z hitlerowskich oboz\u00f3w\nBia\u0142e lico kontrastuj\u0105 usta sine od mrozu\nGar\u015b\u0107 siwych w\u0142os\u00f3w, sk\u00f3ra cienka jak werbel\nPolicjant chcia\u0142 po\u0142o\u017cy\u0107 jej na ramieniu r\u0119k\u0119\nNa co odpowiedzia\u0142a przera\u017aliwie zdartym j\u0119kiem\nI zas\u0142aniaj\u0105c si\u0119 ze strachu opr\u00f3\u017cni\u0142a p\u0119cherz\nEkipa w karetce te\u017c nie mia\u0142a lekko\nUspokajaj\u0105cy zastrzyk w ko\u0144cu u\u015bpi\u0142 j\u0105 jak dziecko\n\"Ona chyba przesz\u0142a piek\u0142o\" powiedzia\u0142 ratownik\nJej zm\u0119czone cia\u0142o by\u0142o obrazem katorgi\nJak pomnik le\u017ca\u0142a, tak nieruchoma, blada\nDy\u017curuj\u0105cy lekarz od razu zacz\u0105\u0142 j\u0105 bada\u0107\nI zamar\u0142, bo jej wygl\u0105d i wycie\u0144czenie cia\u0142a\nMaskowa\u0142y, \u017ce ma 3 dekady, dramat\nLewa r\u0119ka z\u0142amana, \u017ale zro\u015bni\u0119ta ko\u015b\u0107\nI te oczy ca\u0142e we mgle jakby pokrywa\u0142 je wosk\nNajwyra\u017aniej kto\u015b kobiecie sprawi\u0142 ci\u0119\u017ck\u0105 ch\u0142ost\u0119\nPerforacja jelit, poranione drogi rodne\nBezbronna jak niemowl\u0119, \u015bpi na \u0142\u00f3\u017cku pod \u015bcian\u0105\nPolicjanci pr\u00f3bowali ustali\u0107 jej to\u017csamo\u015b\u0107\nNa pr\u00f3\u017cno jej szukano w bazie zaginionych os\u00f3b\nBo pomimo wielu stara\u0144 nie by\u0142o \u017cadnego tropu\nLekarz zda\u0142 protok\u00f3\u0142 z dok\u0142adnych ogl\u0119dzin\nZauwa\u017cy\u0142 ma\u0142y znak na nadgarstku prawej r\u0119ki\nJakie\u015b kropki, kreski, jaka\u015b szrama albo symbol\nCo\u015b na wz\u00f3r plemiennych skaryfikacji robionych ig\u0142\u0105\nPrzygl\u0105da\u0142 si\u0119 bliznom, r\u00f3s\u0142 mro\u017any l\u0119k w nim\nNigdy w swej karierze nie mia\u0142 podobnej pacjentki\nWyrwano jej trzy z\u0119by, a na karku mia\u0142a znami\u0119\nWielko\u015bci pi\u0119cioz\u0142ot\u00f3wki keloidow\u0105 ran\u0119\nLe\u017cy na oddziale ponad dwa i p\u00f3\u0142 tygodnia\nKarmiona do\u017cylnie na wyciszaj\u0105cych \u015brodkach\nNie powiedzia\u0142a s\u0142owa, nie by\u0142o z ni\u0105 kontaktu\nCzasem tylko j\u0119ki nasila\u0142y si\u0119 do wrzask\u00f3w\nW takim wypadku trzeba przewie\u017a\u0107 j\u0105 gdzie indziej\nKobieta wymaga\u0142a obserwacji psychiatrycznej\nZ nieznanym nazwiskiem, tak zwany pacjent \"NN\"\nTrauma jest te\u017c ran\u0105, ale si\u0119ga znacznie g\u0142\u0119biej\nPonure miejsce, psychiatryczny szpital\nLata 80. w powietrzu czu\u0107 do dzisiaj\nNa szybach warstwa brudu, na \u015bcianach lamperia\nM\u00f3wi\u0105, \u017ce sam NFZ o tym miejscu nie pami\u0119ta\nZamkni\u0119ta spo\u0142eczno\u015b\u0107, trzymetrowa brama\nOdizolowani ludzie od zewn\u0119trznego \u015bwiata\nW oknach krata, na niebie zimna twarz ksi\u0119\u017cyca\nW \u015brodku depresja, urojenia i nerwica\nJecha\u0142a przez szpital, wci\u0105\u017c blada jak duch\nObraz beznadziei, \u015blina kapa\u0142a jej z ust\nNa dw\u00f3ch \u0142\u00f3\u017ckach obok niej dwa podobne przypadki\nZapomniane dusze w stanie g\u0142\u0119bokiej apatii\nPo kilku dniach trafi\u0142 do niej m\u0142ody wikary\nWszyscy go tutaj lubili, by\u0142 pogodny, roze\u015bmiany\nAle kiedy wszed\u0142 do sali, spowa\u017cnia\u0142 i zamilk\u0142\nBo kobieta by\u0142a \u017cywym zaprzeczeniem wiary\nWidzia\u0142 ludzi starych, by\u0142 nieraz \u015bwiadkiem \u015bmierci\nChoroby, zaniedbania, zna\u0142 widok skrajnej n\u0119dzy\nAle wierz mi, jej oblicze zapar\u0142o mu dech w piersi\nMia\u0142 wra\u017cenie, \u017ce dziewczyna ka\u017cdym gramem cia\u0142a cierpi\n\"Pacjenci plotkuj\u0105, \u017ce trzeba j\u0105 mie\u0107 na oku\"\nM\u00f3wi zza ksi\u0119dza starsza pani w szlafroku\nSta\u0142a w rogu pokoju, schizofreniczka Maria\nPodstarza\u0142a, opuszczona przez najbli\u017cszych malarka\nPrzysz\u0142a gwiazdka, \u015bwi\u0119ta s\u0105 tu raczej przykre\nTylko Pani Maria odwiedzi\u0142a j\u0105 w wigilie\n\"Jeste\u015b motylkiem\" gada, g\u0142aszcz\u0105c j\u0105 po buzi\n\"To nieprawda co m\u00f3wi\u0105 o tobie, \u017ce nie masz duszy\"\nCzas si\u0119 d\u0142u\u017cy\u0142, min\u0105\u0142 mro\u017any stycze\u0144\nJarzeni\u00f3wki \u015bwiec\u0105 jak przykryte \u015bniegiem znicze\nRaz po raz wikary przyszed\u0142, robi\u0105c obch\u00f3d po salach\nPrzygl\u0105da\u0142 si\u0119 dziewczynie my\u015bl\u0105c, \u017ce \u015bwiat oszala\u0142\nPracownicy szpitala, te\u017c m\u00f3wili mu nie raz\n\u017be w jej obecno\u015bci czuj\u0105 nieopisany strach\nTa zniszczona twarz, przerzedzone siwe w\u0142osy\nI te j\u0119ki przeszywaj\u0105ce jak \u017c\u0105d\u0142o osy\nKt\u00f3rej\u015b nocy w lutym, kobieta dosta\u0142a spazm\u00f3w\nWi\u0142a si\u0119 niczym w\u0105\u017c chc\u0105cy si\u0119 ukry\u0107 w piasku\nW jej kaszlu pojawi\u0142 si\u0119 g\u0119sty czerwony kolor\nTrzeba wzi\u0105\u0107 j\u0105 do wojew\u00f3dzkiego szpitala na OIOM\nObok niej piel\u0119gniarz, drugi siedzia\u0142 za k\u00f3\u0142kiem\nW tej starej karetce sam czu\u0142by\u015b si\u0119 jak w trumnie\nP\u0119dzili z ratunkiem, ale co si\u0119 sta\u0142o, szczerze? Nie wiem\nKto\u015b znalaz\u0142 R'k\u0119 rozbit\u0105 na drzewie\nWypadk\u00f3w jest wiele, ale w tym wypadku\nZnak\u00f3w zapytania wi\u0119cej jest ni\u017c solidnych fakt\u00f3w\nWewn\u0105trz ambulansu siedzia\u0142 tylko nieboszczyk\nPrzebity grub\u0105 ga\u0142\u0119zi\u0105 trup kierowcy\nW nocy by\u0142o \u015blisko, ale nie w tym problem\nPolicyjny technik znalaz\u0142 feler zwi\u0105zany z pr\u0105dem\nCo\u015b prawdopodobnie zawiesi\u0142o elektryczny uk\u0142ad\nLecz przy takiej kraksie trudno jest doj\u015b\u0107 do \u017ar\u00f3d\u0142a\nOko\u0142o 2 d\u00f3b trwa\u0142o przeszukanie lasu\nSanitariusz i kobieta przepadli bez \u015bladu\nNa miejscu wypadku te\u017c nie by\u0142o \u017cadnych trop\u00f3w\nZupe\u0142nie jakby si\u0119 oboje rozp\u0142yn\u0119li w mroku\nKsi\u0105dz, robi\u0105c obch\u00f3d, spojrza\u0142 na jej puste \u0142\u00f3\u017cko\nNa zawsze zapami\u0119ta te oczy ziej\u0105ce pustk\u0105\nTej nocy nie m\u00f3g\u0142 usn\u0105\u0107, bo widzia\u0142 jak malarka\n\u015apiewaj\u0105c rysuje blizny dziewczyny na kartkach", "image": "https://images.genius.com/b7386777c7d0a3714dab6ffbd0e2d44e.960x960x1.jpg"}], "artist": "S\u0142o\u0144 (PL)"}