Chaos wydaje się być stanem naturalnym
Tylko on powstaje bez udziału
W przeciwieństwie do porządku
Który tysięcznymi staraniami
Próbuje uchwycić chaos w formy

Porządek rzeczy może być tylko ludzki
Naturą rzeczy jest ich boski chaos

I nawet porządek taksowany okiem symetrii
Jest tylko porządku złudzeniem

Nic nie jest na miejscu
Nic swojego miejsca nie ma
Tym bardziej nie stoi w nim
Nie szuka go

Przestrzeń nie jest przestrzenią mieszkalną
Czas nie jest czasem odpowiednim na budowę

Każda wieża jest wieżą Babel
A pomysł jej wzniesienia
Jest fundamentalną pomyłką

Rzeczy nie są i nie będą posłuszne

(połóż równolegle dwa długie sznurki
Niech nikt nie ma do nich dostępu
Po miesiącu
Znajdziesz je chaotycznie splątane)

Chaos jest prawem bycia poza prawem

W pedantycznej machinie świata
Chaos jest nadzieją i oczekiwaniem
Na cud bez którego zostaje nam tylko

Matematyka dni i godzin i myślenie
Jako wystarczający warunek

Bycia